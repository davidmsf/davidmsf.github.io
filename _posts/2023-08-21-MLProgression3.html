---
layout: post
title: "ML Progression (uge 46)"
subtitle: "Udviklingen af ML valgfaget"
date: 2023-11-16 4:45:13 -0400
background: "/img/posts/Screenshot.png"
---

<p>
  Jeg har nu trænet et neuralt netværk på termiske billeder til at forudsige
  lækager. Jeg har igen brugt TensorFlow Keras til at træne netværket. Jeg fandt
  et datasæt på nettet, der matcher det emne, jeg arbejder med i machine
  learning, som omhandler lækagetesting. Det er lidt sent at begynde at
  eksperimentere med et nyt datasæt, men jeg føler også, at det ville være lidt
  ærgeligt kun at arbejde med et datasæt, som jeg selv har genereret. Datasættet
  indeholder termiske billeder, altså billeder, der viser temperatur. Udover
  dette indeholder det også numeriske data, som er målinger fra sensorer, det
  bliver i dokumentationen til datasættet kaldt for en E-nose, der aflæser
  variationer i den omkringliggende luft. Hvis jeg har mere tid, vil jeg også
  gerne arbejde med dette, men lige nu ligger det ikke som den højeste
  prioritet.
</p>
<img src="/img/posts/thermalimgdatapaper.png" style="max-width: 100%" />
<p>
  Datasættet er blevet lavet af, hvad jeg formoder er
  universitets-/college-ingeniørstuderende, så det er ikke data fra et
  professionelt lækagedetekteringsvirksomhed, men det er stadig godt nok for mig
  at bruge som et "proof of concept". Jeg ved, at nogle
  lækagedetekteringsvirksomheder tager termiske billeder til at detektere læk.
  Jeg overvejede selv at lave et datasæt lignende dette, jeg fandt på nettet, og
  det var faktisk, mens jeg undersøgte at lave mit eget datasæt, at jeg fandt
  dette.
</p>
<p>
  Jeg brugte igen TensorFlow Keras, fordi det er hurtigt og nemt at træne en
  model med dette machine learning-bibliotek. Med hjælp fra den tidligere
  tutorial, som jeg havde set omkring træning af netværk, og søgning på nettet,
  fandt jeg ud af at træne et netværk på to klasser af termiske billeder. Jeg
  besluttede mig for at lave binær klassifikation denne gang, så den
  klassificerer billederne på, om der er en lækage eller ej. Teknisk set giver
  den en sandsynlighed for, at billedet tilhører kategorien med eller uden
  lækager, og hvis sandsynligheden, fra 0 til 1, når over en tærskel på 0.5, så
  bliver der sagt, at der ikke er en lækage på billedet. Billederne blev som
  sædvanlig opdelt i trænings- og valideringsdata. Jeg valgte at bruge to
  kategorier eller klasser af termiske billeder: no gas, eller som jeg kalder
  det “no leak”, og mixture, hvilket er en blanding af parfume og røg. Grunden
  til, at jeg ikke valgte at tage de to andre separate kategorier med, var,
  fordi de mindede meget om no leak-kategorien, og at jeg var bange for, at det
  ville være meget svært at få akkurate forudsigelser med disse kategorier.
</p>
<p>
  Jeg har lavet en API i Python-frameworket Flask, hvor jeg har lavet to
  endpoints: ét til forudsigelse af, hvilket lækagepunkt en lækage forekommer
  ved, og ét til forudsigelse af, om der er en lækage, ud fra de termiske
  billeder. Hvert endpoint kører en Python-klasse, hvor forudsigelsen bliver
  beregnet ud fra de trænede modeller. Så når Flask API-applikationen bliver
  kørt, bliver der lavet en instans af hver klasse, hvor modellerne bliver
  loaded gennem et bibliotek, der hedder pickle. Man kan så sende, igennem for
  eksempel Postman, en anmodning/request med de værdier, modellen skal forudsige
  ud fra, til en bestemt URL til API’ens endpoint. Herefter bliver der kaldt en
  "predict"-metode ved hvert endpoint. Hver predict-metode får det medsendte
  data og laver en forudsigelse ud fra dette. Der bliver derefter sendt en
  respons med forudsigelsen tilbage.
</p>
<p>
  Planen indtil videre er at containerisere denne API som et Docker-image og
  derefter lægge den op på serveren, så der fra SPA'en kan sendes anmodninger
  til den. Dette er noget, jeg tænker på at lave i løbet af de næste par dage,
  og jeg håber ikke, det tager for lang tid at gøre, da jeg netop ikke har
  særlig meget erfaring med Docker og containerisering. Planen er at have en
  separat side i SPA'en, hvor man kan sende anmodninger til Flask API'en og få
  forudsigelser vist på siden. Jeg tænker, at til forudsigelser af, hvilket
  lækagepunkt der har en lækage, at lave en HTML-form, hvor man kan indtaste og
  justere værdier, og derved få forudsigelser vist ud fra dette. Til
  forudsigelser af termiske billeder tænker jeg at vise nogle af billederne fra
  valideringsættet, og at brugeren så kan klikke på dem, og så bliver der sendt
  en anmodning med billedet til API'en, så der kan blive vist en forudsigelse
  om, der er en lækage på dette billede. Forskellen på et helt ubrugt billede og
  et valideringsbillede i denne kontekst er minimal, da begge typer af data
  repræsenterer nye tilfælde, som modellen skal forudsige på.
</p>
<p>
  Men det ville selvfølgelig være rart at teste med nogle nye og anderledes
  billeder, selvom valideringsdatasættet giver en god indikation af modellens
  generelle præstation, ville det være godt at teste modellen på helt nye data
  for at få en endnu mere realistisk forståelse af dens kapaciteter og
  begrænsninger i praksis.
</p>
