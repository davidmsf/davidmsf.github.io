---
layout: post
title: "Logbog 25 - Gruppe- og Nolekmøde plus udvikling og implementering af ML API i en React Applikation"
subtitle: "Logbog: Gruppe- og Nolekmøde plus planer"
date: 2023-11-17 4:45:13 -0400
background: "/img/posts/journal2.avif"
---

<p>
  Vi havde i dag, som vi har haft de sidste mange fredage, et gruppemøde
  efterfulgt af et møde med Nolek. Jeg fortalte til gruppemødet, at jeg havde
  lavet en API til machine learning-modellerne. Vi snakkede om, jeg og det
  gruppemedlem, der har Docker som valgfag, hvor denne API skal ligge i relation
  til de andre moduler på serveren, såsom API-gateway og microservices. Vi
  aftalte, at vi ikke havde tid til, at anmodninger til denne API går igennem
  API-gatewayen og microservices. Vi aftalte, at anmodningen fra klienten skal
  gå direkte til denne API til ML-modellerne. Gruppemedlemmet fortalte, at han
  havde lavet en såkaldt “swarm”, der håndterer instanser af Docker-billederne.
  Jeg aftalte med gruppemedlemmet, at hvis jeg laver et Docker-billede til denne
  API, vil han så lægge den ind i denne "swarm". Så vidt jeg har forstået fra
  det andet gruppemedlem, kan der i en Docker Swarm oprettes flere instanser af
  Docker-containere baseret på belastningen. Dette sikrer, at applikationer kan
  skaleres op eller ned efter behov for at håndtere varierende
  arbejdsbelastninger, hvilket forbedrer ydeevnen og tilgængeligheden.
</p>
<p>
  Ved mødet med Nolek fortalte vi, hvad vi havde lavet i ugens løb. Jeg fortalte
  om denne Flask API, og at jeg havde trænet et neuralt netværk til at forudse,
  om der er en lækage ud fra termiske billeder. Jeg forklarede om strukturen på
  API’en, omkring hvordan der fra klienten bliver lavet requests til et bestemt
  endpoint i API’en, med JSON data i requestens body, afhængigt af hvad der skal
  forudses. Ved hvert endpoint bliver der kaldt en predict-metode, der tilhører
  en instans af en klasse, der tager sig af forudsigelsen, fra machine
  learning-modellen. Dataen fra anmodningen bliver passeret til metoden, hvor
  den faktiske forudsigelse bliver lavet, hvorefter forudsigelsen bliver
  returneret til klienten.
</p>
<img src="/img/posts/apidiagram.png" style="max-width: 100%" />
<img src="/img/posts/apiendpoints.png" style="max-width: 100%" />
<p>
  Jeg viste Nolek, at man kan sende anmodninger til API’en med programmet
  Postman. Jeg viste, at man kan sende et JSON-objekt med en POST request til
  API’en for at få en forudsigelse omkring, hvilket lækagepunkt modellen
  forventer at der kommer en lækage på, ud fra mønstrene i dataen. Jeg viste
  også, at man kan sende et billede til API’en, hvorfra der også bliver lavet en
  forudsigelse. Efter mødet har jeg arbejdet med at lave API’en til et
  Docker-billede.
</p>
<img src="/img/posts/sniffpointapicall.png" style="max-width: 100%" />
<img src="/img/posts/apiimagecall.png" style="max-width: 100%" />
<p>
  Jeg forklarede, at planen er, at jeg laver en side i React
  single-page-applikationen, hvor brugeren kan teste machine
  learning-modellerne. Med hensyn til forudsigelse af lækagepunkter, er idéen,
  at brugeren kan ændre i nogle værdier i en HTML-form, hvorefter disse værdier
  bliver sendt til API’en, og der bliver vist en forudsigelse til brugeren. Til
  forudsigelse af, om et termisk billede viser en lækage, tænker jeg, at
  brugeren bliver vist en række forskellige termiske billeder, hvor brugeren så
  kan klikke på en knap under billedet for at få en forudsigelse vist. Jeg har
  lavet en wireframe, hvor jeg har overvejet, hvordan siden skal se ud:
</p>
<img src="/img/posts/wireframemlsite.png" style="max-width: 100%" />
<p>
  Jeg tænker at bruge et React-bibliotek såsom “React Router” eller “Reach
  Router” til at route til siden, hvor man kan foretage ML-forudsigelser.
  Routing i en React webapp handler om at håndtere, hvordan brugere navigerer
  mellem forskellige sektioner eller "sider" i din applikation. Dette gøres
  normalt ved at skifte komponenter ud, der vises på skærmen, uden at indlæse en
  helt ny side fra serveren. Det gør det nemmere at strukturere og vedligeholde
  større apps, og det er også en fordel til søgemaskineoptimering. Brugen af
  routing i en React-applikation medfører betydelige fordele i form af
  håndtering af URL'er og muligheden for at skabe dynamiske links.
</p>
<p>
  Med routing kan hver sektion eller side i din applikation have sin egen unikke
  URL. Dette gør det nemmere for brugerne at forstå, hvor de er i applikationen,
  og gør det muligt at bruge browserens navigationsfunktioner, såsom frem og
  tilbage knapper. Routing gør det muligt at oprette links, der dynamisk kan
  ændre visningen eller tilstanden af applikationen.
</p>
<p>
  Jeg har indtil videre ikke brugt routing. Applikationen fungerer ved at vise
  modal-dialogvinduer og bytte indhold dynamisk inden for enkelte
  React-komponenter. Denne tilgang har indtil nu været tilstrækkelig til at
  håndtere appens funktionalitet, uden behovet for traditionel sidebaseret
  navigation. For som siden er nu, er det næsten som en form for “dashboard”,
  hvor man kan oprette og redigere testobjekter og testresultater for
  lækagepunkter.
</p>
<p>
  I applikationens nuværende tilstand bliver brugerinteraktioner, såsom at
  anmode om forskelligt indhold, håndteret ved hjælp af Reacts
  tilstandshåndtering, ved hjælp af useState og useEffect, som jeg har skrevet
  om tidligere. Men til større sider er det næsten uundgåeligt at ikke bruge
  routing, og derfor tænker jeg, at det ville være en god idé at stifte
  bekendtskab med det.
</p>
